{
  "1": [
    "V ôsmom mesiaci druhého roku Dáriovej vlády zaznelo slovo Hospodina k prorokovi Zachariášovi, synovi Berechju, Iddovho syna, takto:",
    "„Hospodin sa veľmi hnevá na vašich otcov.",
    "Povedz im teda: Takto hovorí Hospodin zástupov: ‚Vráťte sa ku mne,‘ znie výrok Hospodina zástupov, ‚a ja sa vrátim k vám,‘ hovorí Hospodin zástupov.",
    "‚Nebuďte ako vaši otcovia, ku ktorým volali skorší proroci: Takto hovorí Hospodin zástupov: »Odvráťte sa teda od svojich zlých ciest a od svojich zlých skutkov;« no nepočúvali a nevšímali si ma,‘ znie výrok Hospodina,",
    "‚a vaši otcovia, kde sú? A proroci, vari budú žiť večne? ",
    "A či moje slová a ustanovenia, ktoré som nariadil svojim sluhom prorokom, nezasiahli vašich otcov?‘ Vtedy sa obrátili a vraveli: ‚Ako sa Hospodin zástupov rozhodol, čo s nami urobí podľa našich ciest a skutkov, tak s nami aj urobil.‘“ ",
    "V dvadsiatom štvrtom dni jedenásteho mesiaca, mesiaca šebát, v druhom roku Dária zaznelo slovo Hospodina k prorokovi Zachariášovi, synovi Berechju, Iddovho syna, takto:",
    "Videl som v noci: Hľa, ktosi sedel na ryšavom koni. Stál medzi myrtami v hlbine a za ním boli ryšavé, plavé a biele kone.",
    "Spýtal som sa: „Pane, čo sú tieto veci?“ Odpovedal mi anjel, ktorý so mnou hovoril: „Ja ti ukážem, čo sú.“ ",
    "Muž, čo stál medzi myrtami, odpovedal takto: „To sú tí, ktorých Hospodin poslal prechádzať zemou.“ ",
    "Hospodinovmu anjelovi, ktorý stál medzi myrtami, odvetili: „Prechádzali sme zemou a videli sme, že celá zem je pokojná.“ ",
    "Hospodinov anjel odpovedal takto: „Hospodin zástupov, dokedy sa nechceš zmilovať nad Jeruzalemom a nad judskými mestami, na ktoré sa hneváš už sedemdesiat rokov?“",
    "Hospodin odpovedal anjelovi, ktorý so mnou hovoril, dobré a potešujúce slová.",
    "Nato mi anjel, ktorý so mnou hovoril, povedal: „Ohlasuj, že takto hovorí Hospodin zástupov: ‚Veľmi horlím za Jeruzalem a za Sion",
    "a veľmi sa hnevám na sebavedomé národy, ktoré napomáhali zlo, keď som sa iba trochu hneval.‘",
    "Preto takto hovorí Hospodin: ‚Obrátim sa k Jeruzalemu s milosrdenstvom, bude v ňom vybudovaný môj dom,‘ znie výrok Hospodina zástupov, ‚a nad Jeruzalemom sa natiahne meracia šnúra.‘",
    "Ďalej hlásaj: Takto hovorí Hospodin zástupov: ‚Moje mestá budú ešte oplývať dobrom, Hospodin ešte poteší Sion a opäť si vyvolí Jeruzalem.‘“"
  ],
  "2": [
    "Pozdvihol som zrak, pozrel som a videl som štyri rohy.",
    "Nato som sa spýtal anjela, ktorý so mnou hovoril: „Čo je to?“ Odpovedal mi: „To sú rohy, ktoré rozmetali Judsko, Izrael a Jeruzalem.“",
    "Potom mi Hospodin ukázal štyroch remeselníkov.",
    "Spýtal som sa: „Čo sa títo chystajú robiť?“ Odpovedal mi: „Tie rohy sú tí, čo rozmetali Judsko, že nik nezdvihol hlavu, ale títo ich prišli zastrašiť a zvrhnúť rohy národov, čo zdvihli roh proti Judsku, aby ho rozmetali.“ ",
    "Pozdvihol som zrak, pozrel som a videl som muža, čo držal v ruke merací povraz.",
    "Nato som sa spýtal: „A ty kam ideš?“ Odpovedal mi: „Premerať Jeruzalem, chcem vidieť, aký bude široký a aký dlhý.“",
    "Potom vyšiel anjel, ktorý so mnou hovoril, a iný anjel mu vyšiel v ústrety.",
    "Povedal mu: „Bež a povedz tomu mladíkovi: ‚Jeruzalem sa zaplní a otvorí pre množstvo ľudí, aj zvieratá budú v ňom.‘",
    "A ja,“ znie výrok Hospodina, „budem ohnivou hradbou okolo neho a slávou uprostred neho.“ ",
    "„Beda, beda! Utekajte zo severnej krajiny,“ znie výrok Hospodina, „lebo som vás rozptýlil ako štyri nebeské vetry,“ znie výrok Hospodina.",
    "„Beda! Zachráň sa Sion, ty, čo bývaš u babylonskej dcéry!“",
    "Lebo takto hovorí Hospodin zástupov, ktorý ma na svoju slávu poslal k národom, čo vás vyplienili: „Kto sa vás dotkne, dotýka sa zrenice môjho oka.",
    "Hľa, zaženiem sa na nich rukou a stanú sa korisťou svojich sluhov.“ Vtedy spoznáte, že ma poslal Hospodin zástupov.",
    "„Plesaj a raduj sa, dcéra Siona, pozri, prichádzam a budem bývať uprostred teba,“ znie výrok Hospodina.",
    "„V ten deň sa pripoja k Hospodinovi mnohé národy a budú mojím ľudom a budem bývať uprostred teba.“ Vtedy spoznáš, že ma k tebe poslal Hospodin zástupov.",
    "Potom Hospodin vezme Judsko do vlastníctva ako svoj dedičný podiel vo svätej zemi a zasa si vyvolí Jeruzalem.",
    "Stíš sa pred Hospodinom, každý tvor, lebo vychádza zo svojho svätého príbytku!"
  ],
  "3": [
    "Potom mi ukázal veľkňaza Jošuu, ktorý stál pred Hospodinovým anjelom. Po jeho pravici stál satan, aby na neho žaloval.",
    "Hospodin povedal satanovi: „Nech ťa Hospodin pokarhá, satan! Nech ťa pokarhá Hospodin, ktorý si vyvolil Jeruzalem! Či on nie je obhorok, vytrhnutý z ohňa?“",
    "Jošua bol oblečený v špinavom odeve a stál pred anjelom.",
    "Tým, čo stáli pred ním, odvetil: „Vyzlečte mu špinavý odev!“ Jemu povedal: „Pozri, sňal som z teba tvoju vinu, aby som ťa obliekol do slávnostného rúcha!“",
    "Potom povedal: „Položte mu na hlavu čistý turban!“ Vtedy mu položili na hlavu čistý turban a obliekli ho do šiat; Hospodinov anjel pritom stál.",
    "Hospodinov anjel prisvedčil Jošuovi: ",
    "„Takto hovorí Hospodin zástupov: ‚Ak budeš kráčať po mojich cestách a budeš zachovávať, čím som ťa poveril, aj ty budeš obhajovať môj dom a strážiť moje nádvoria, umožním ti prístup medzi tých, čo tu stoja.",
    "Počúvaj teda, veľkňaz Jošua, ty aj tvoji druhovia, čo sedia pred tebou, lebo títo muži sú znamením. Pozri, privádzam svojho sluhu, zvaného Výhonok.",
    "Hľa, tu je kameň, ktorý som položil pred Jošuu: jeden kameň a na ňom sedem očí. Ja vyryjem naň znak,‘ znie výrok Hospodina zástupov, ‚a odstránim vinu tejto krajiny za jediný deň.",
    "V ten deň,‘ znie výrok Hospodina zástupov, ‚navzájom sa budú pozývať pod vinič a figovník.‘“"
  ],
  "4": [
    "Potom sa vrátil anjel, čo so mnou hovoril, a zobudil ma ako človeka, ktorého budia zo sna.",
    "Spýtal sa ma: „Čo vidíš?“ Odpovedal som: „Vidím svietnik celý zo zlata s nádobkou navrchu. Je na ňom sedem lámp a sedem lievikov pre lampy hore.",
    "Pri ňom sú dve olivy, jedna napravo od nádobky a druhá naľavo.“ ",
    "Opýtal som sa a povedal som anjelovi, čo so mnou hovoril: „Čo je to, pán môj?“ ",
    "Anjel, ktorý so mnou hovoril, mi odpovedal: „Nevieš, čo to znamená?“ Povedal som: „Nie, pán môj.“ ",
    "Odvetil mi: „To je Hospodinovo slovo Zerubbábelovi: ‚Nie silou ani mocou, ale mojím duchom!‘ znie výrok Hospodina zástupov.",
    "‚Kto si ty, veľký vrch? Pred Zerubbábelom budeš rovinou! On vynesie hlavný kameň za pokriku: Milosť, milosť pre neho!‘“ ",
    "Potom mi zaznelo slovo Hospodina: ",
    "„Zerubbábelove ruky založili tento dom, jeho ruky ho dokončia a spoznáš, že ma k vám poslal Hospodin zástupov.",
    "Kto pohŕda dňom malých začiatkov? Zaradujú sa, keď uvidia v Zerubbábelovej ruke kameň a olovnicu. Tých sedem, to sú Hospodinove oči, čo prechádzajú celou zemou.“",
    "Nato som sa spýtal: „Čo znamenajú tie dve olivy napravo a naľavo od svietnika?“ ",
    "Aj druhýkrát som sa ozval a opýtal som sa ho: „Čo znamenajú dve olivové ratolesti, čo vyprázdňujú zo seba zlato dvoma zlatými rúrkami?“ ",
    "Odpovedal mi: „Nevieš, čo je to?“ Povedal som: „Nie, pán môj.“ ",
    "Nato povedal: „To sú dvaja synovia pomazaní olejom, čo stoja pred Pánom celej zeme.“"
  ],
  "5": [
    "Znovu som zodvihol zrak, pozrel som a videl som letiaci zvitok.",
    "Spýtal sa ma: „Čo vidíš?“ Odpovedal som: „Vidím letiaci zvitok, jeho dĺžka je dvadsať lakťov a šírka desať lakťov.“",
    "Povedal mi: „To je kliatba, ktorá vychádza na celú krajinu; každý zlodej a každý, kto krivo prisahá, ňou bude odtiaľto odstránený.",
    "Vyvediem ju,“ znie výrok Hospodina zástupov, „vojde do domu zlodeja a do domu toho, kto krivo prisahá v mojom mene; usadí sa v jeho dome a úplne ho zničí — jeho trámy aj jeho kamene.“ ",
    "Potom vyšiel anjel, ktorý hovoril so mnou, a povedal mi: „Zodvihni zrak a pozri, čo to vychádza!“ ",
    "Spýtal som sa: „Čo je to?“ Odpovedal: „To sa ukazuje efa.“ A pokračoval: „To je zjav celej krajiny.“ ",
    "Vtom sa zdvihla olovená pokrievka a jedna žena sedela uprostred efy.",
    "Povedal: „Toto je bezbožnosť.“ Sotil ju do efy a jej otvor zakryl oloveným poklopom.",
    "Zodvihol som zrak, pozrel som a videl som prichádzať dve ženy: vietor im dvíhal krídla — mali totiž krídla podobné krídlam bociana —, zdvihli efu medzi zem a nebo.",
    "Vtedy som sa spýtal anjela, ktorý hovoril so mnou: „Kam berú tú efu?“ ",
    "Odpovedal mi: „Chcú jej postaviť dom v krajine Šinár. Keď ho pripravia, tam ju položia na jej podstavec.“"
  ],
  "6": [
    "Znova som zodvihol zrak, pozrel som a videl som štyri vozy vystupovať spomedzi dvoch vrchov; vrchy boli bronzové.",
    "V prvom voze boli ryšavé kone, v druhom čierne,",
    "v treťom biele a vo štvrtom voze kone strakaté a mocné.",
    "Ozval som sa a spýtal som sa anjela, ktorý hovoril so mnou: „Čo je to, pán môj?“ ",
    "Anjel mi odvetil: „To sú štyri nebeské vetry, ktoré vychádzajú z miesta, kde stáli pred Pánom celej zeme.",
    "Voz s čiernymi koňmi ide do severnej krajiny, za nimi vychádzajú biele kone, strakaté však idú do južnej krajiny.“ ",
    "Vyšli mocné a usilovali sa prejsť krížom-krážom zem. Povedal: „Choďte, prejdite zemou!“ A tak prešli zem krížom-krážom.",
    "Potom na mňa zavolal a riekol mi: „Pozri sa, tie, čo idú do severnej krajiny, mi v severnej krajine upokoja ducha.“ ",
    "Potom mi zaznelo slovo Hospodina: ",
    "„Vezmi od zajatcov, z pokolenia Cheldaja, Tobiju a Jedaju, čo prišli z Babylonu, a choď v ten istý deň do domu Jošiju, syna Cefanju, ",
    "a vezmi striebro a zlato. Urob korunu a polož ju na hlavu veľkňaza Jošuu, syna Jocadáka.",
    "Povedz mu: ‚Takto hovorí Hospodin zástupov: Pozri, muž, ktorého meno je Výhonok, vyrastie na svojom mieste a vybuduje Hospodinov chrám.",
    "On vybuduje Hospodinov chrám, poctia ho slávou a bude sedieť a panovať na svojom tróne; kňaz bude pri jeho tróne a medzi oboma bude zhoda.",
    "Koruna bude v Hospodinovom chráme pamiatkou na Chelema, Tobiju, Jedaju a Chéna, synov Cefanju.",
    "Aj tí, čo sú vzdialení, prídu a budú budovať Hospodinov chrám.‘ A tak spoznáte, že ma k vám poslal Hospodin zástupov. Stane sa to, ak budete pozorne počúvať hlas Hospodina, svojho Boha.“"
  ],
  "7": [
    "Vo štvrtom roku kráľa Dária, na štvrtý deň deviateho mesiaca kislév, zaznelo slovo Hospodina Zachariášovi.",
    "Vtedy Bét-El poslal Sarecera, Regem-Melecha a jeho mužov uzmieriť Hospodina ",
    "a spýtať sa kňazov, ktorí sú pri dome Hospodina zástupov, a prorokov: „Mám plakať a postiť sa v piatom mesiaci, ako som to robil už toľké roky?“ ",
    "Nato mi zaznelo slovo Hospodina zástupov: ",
    "„Povedz všetkému ľudu krajiny i kňazom: ‚Keď sa postíte a nariekate v piatom a siedmom mesiaci — a je to už sedemdesiat rokov —, naozaj sa postíte kvôli mne?",
    "A keď jete a pijete, či nie kvôli sebe jete a pijete? ",
    "Či to nie sú slová, ktoré ohlasoval Hospodin prostredníctvom dávnych prorokov, keď bol Jeruzalem obývaný a žil v pokoji, aj s okolitými mestami, a keď bol obývaný Negev aj Nížina?‘“ ",
    "Potom slovo Hospodina zaznelo Zachariášovi: ",
    "„Takto hovorí Hospodin zástupov: ‚Na súde spravodlivo súďte a preukazujte si navzájom milosrdenstvo a láskavosť!",
    "Vdovy, siroty, cudzincov a chudobných neutláčajte a vo svojich srdciach nezmýšľajte zle jeden o druhom!‘“",
    "Nevenovali mu však pozornosť, obrátili sa chrbtom a zapchali si uši, aby nepočuli.",
    "Srdce si zatvrdili ako diamant a nepočúvali zákon ani slová, ktoré im Hospodin zástupov poslal prostredníctvom svojho ducha cez dávnych prorokov. Preto ich postihol veľký hnev Hospodina zástupov.",
    "Keď volal, nepočúvali. „Tak nech si len volajú, nebudem ich počúvať,“ hovorí Hospodin zástupov.",
    "„A rozptýlil som ich medzi všetky národy, ktoré nepoznali. Krajina po nich spustla tak, že už nechodili sem a tam. Takto urobili nádhernú zem pustatinou.“"
  ],
  "8": [
    "Potom mi zaznelo slovo Hospodina zástupov: ",
    "Takto hovorí Hospodin zástupov: „Veľmi horlím za Sion, veľkým hnevom zaň horlím.“ ",
    "Takto hovorí Hospodin: „Vrátim sa na Sion a budem bývať uprostred Jeruzalema. Vtedy sa Jeruzalem bude volať Verné mesto a vrch Hospodina zástupov Svätý vrch.“ ",
    "Takto hovorí Hospodin zástupov: „Ešte budú na uliciach Jeruzalema sedieť starci a starenky; každý s palicou v ruke pre svoj vysoký vek.",
    "A ulice mesta budú plné chlapcov a dievčat hrajúcich sa na jeho uliciach.“ ",
    "Takto hovorí Hospodin zástupov: „Ak je to nemožné v očiach zvyšku tohto ľudu v jeho dňoch, vari to bude nemožné aj v mojich očiach?“ znie výrok Hospodina zástupov.",
    "Takto hovorí Hospodin zástupov: „Hľa, ja zachránim svoj ľud z krajiny východu a z krajiny západu slnka.",
    "Privediem ho, takže bude bývať v Jeruzaleme. Bude mojím ľudom a ja budem jeho Bohom v pravde a spravodlivosti.“ ",
    "Takto hovorí Hospodin zástupov: „Nech spevnejú ruky vás, čo v týchto dňoch počúvate tieto slová z úst prorokov, ktorí boli pri tom, keď sa kládol základ domu Hospodina zástupov, aby sa postavil chrám.",
    "Lebo pred tými dňami nebola pláca pre človeka, nebolo ani žiadne krmivo pre dobytok. Kto odchádzal alebo prichádzal, nemal pokoj od nepriateľov: obrátil som všetkých ľudí proti sebe.",
    "Teraz však nebudem k zvyškom tohto ľudu taký ako v predchádzajúcich dňoch,“ znie výrok Hospodina zástupov.",
    "„Semenom bude pokoj, vinič prinesie ovocie, zem vydá svoju úrodu, nebesá dajú svoju rosu a toto všetko dám do dedičstva zvyšku tohto ľudu.",
    "Ako ste boli kliatbou medzi národmi, dom Júdov a dom Izraelov, tak vás vyslobodím a budete požehnaním. Nebojte sa, nech spevnejú vaše ruky!“ ",
    "Lebo takto hovorí Hospodin zástupov: „Ako som zamýšľal robiť vám zle, keď ma vaši otcovia hnevali,“ hovorí Hospodin zástupov, „a nezľutoval som sa, ",
    "tak som si opäť v týchto dňoch zaumienil robiť dobre Jeruzalemu a Júdovmu domu. Nebojte sa!“ ",
    "Toto sú príkazy, ktoré máte zachovávať: „Hovorte každý pravdu svojmu blížnemu, vo svojich bránach nastoľujte pravdu, právo a pokoj,",
    "nech nik nezmýšľa vo svojom srdci zle proti svojmu blížnemu a nemilujte krivú prísahu, lebo toto všetko sú veci, ktoré nenávidím,“ znie výrok Hospodina.",
    "Potom mi zaznelo slovo Hospodina zástupov: ",
    "Takto hovorí Hospodin zástupov: „Pôst štvrtého, pôst piateho, pôst siedmeho a pôst desiateho mesiaca budú pre Júdov dom dňami plesania, radosti a veselej oslavy. Preto milujte pravdu a pokoj!“",
    "Takto hovorí Hospodin zástupov: „Ešte prídu národy a obyvatelia veľkých miest",
    "a obyvatelia jedného mesta pôjdu do druhého a povedia: ‚Poďme, vyberme sa uzmieriť Hospodinovu tvár a hľadať Hospodina zástupov; pôjdem aj ja!‘",
    "Pôjdu mnohí ľudia a mocné národy hľadať Hospodina zástupov do Jeruzalema a uzmieriť Hospodinovu tvár.“ ",
    "Takto hovorí Hospodin zástupov: „V tých dňoch sa chopí desať mužov z národov všetkých jazykov obruby odevu judského muža, pevne ho uchopia a povedia: ‚Chceme ísť s vami, lebo sme počuli, že s vami je Boh.‘“"
  ],
  "9": [
    "Výrok. Slovo Hospodina proti krajine Chadrách a Damasku, jeho príbytku, lebo Hospodinovi patrí hlavné mesto Aramu ",
    "Aj Chamát s ním hraničí, aj Týrus a Sidon, hoci sú veľmi múdre.",
    "Týrus si postavil opevnenie, nakopil striebra sťa prachu a rýdzeho zlata ako blata na uliciach.",
    "Hľa, Pán sa ho zmocní, zrazí jeho bohatstvo do mora a mesto pohltí oheň.",
    "Aškalón to uvidí a bude sa báť, Gaza sa bude hrozne zvíjať, aj Ekrón, lebo jeho nádej zvädla; kráľ Gazy zahynie a Aškalón nebude obývaný.",
    "„V Ašdóde budú bývať miešanci a ukončím pýchu Filištíncov.",
    "Odstránim z jeho úst krv, spomedzi zubov ich ohavnosti.“ Aj on zostane pre nášho Boha a bude ako vodca v Judsku a Ekrón ako Jebúseji.",
    "„Utáborím sa pred svojím domom ako hliadka pred tými, čo tiahnu sem a tam a neobsadí ich už utláčateľ, lebo teraz už ja sám budem dozerať.“ ",
    "„Hlasne plesaj, dcéra Siona, zvučne jasaj, dcéra Jeruzalema. Pozri, tvoj kráľ prichádza k tebe, je spravodlivý a prináša víťazstvo, je pokorný a jazdí na oslovi, na osliatku, mláďati oslice.",
    "Vyničím vozy z Efrajima a kone z Jeruzalema, vytratia sa bojové kuše; bude hlásať pokoj národom, jeho vláda siaha od mora až k moru a od Rieky až do končín zeme.",
    "A tebe pre krv tvojej zmluvy vyvediem zajatcov zo studne, v ktorej niet vody.",
    "Vráťte sa do pevnosti, zajatci nádeje; dnes oznamujem: ‚Dvojnásobne ti odplatím.‘ ",
    "Lebo si natiahnem Júdu ako luk, Efrajima vložím doň ako šíp; povzbudím tvojich synov, Sion, proti tvojim synom, Javán ",
    "Hospodin sa zjaví nad nimi, jeho šíp vyrazí sťa blesk, Pán, Hospodin, zatrúbi na roh, bude postupovať v južných víchroch.",
    "Hospodin zástupov bude štítom nad nimi, zhltnú kamene z praku, budú po nich šliapať, budú piť krv ako víno a naplnia sa ako kropenička a ako rohy oltára.",
    "V ten deň ich zachráni Hospodin, ich Boh, ako stádo svojho ľudu, lebo budú ako drahokamy čelenky, žiariace nad jeho zemou.",
    "Veď čo je jeho šťastie a čo jeho krása? Obilie prospeje mladíkom a mušt pannám."
  ],
  "10": [
    "Proste Hospodina o dážď v čase jarného dažďa! Hospodin utvára búrkové mračná, dáva do nich výdatný dážď a každému trávu na poli.",
    "Lebo bôžikovia hovorili nezmysly, veštci videli klamstvá, vykladajú prázdne sny a márne potešujú. Preto ľudia odtiahli ako stádo, sú pokorení, lebo niet pastiera.",
    "„Proti pastierom vzbĺkol môj hnev a vodcov stáda navštívim.“ Lebo Hospodin zástupov navštívil svoje stádo, dom Júdu; urobil ich podobnými svojmu nádhernému vojnovému tátošovi.",
    "Bude z neho uholný kameň, bude z neho kolík, bude z neho bojová kuša. Z neho vyjde každý utláčateľ.",
    "Budú ako hrdinovia vo vojne, ktorí šliapu blato ulíc. Budú bojovať, lebo Hospodin je s nimi a zahanbia aj jazdcov na koňoch.",
    "„Posilním Júdov dom a Jozefov dom zachránim, privediem ich späť, veď som ich omilostil. Budú, akoby som ich nezavrhol, lebo ja, Hospodin, som ich Boh a vypočujem ich.“ ",
    "Efrajimovci budú ako hrdinovia, srdce sa im zaraduje sťa od vína. Ich synovia to uvidia a budú sa tešiť, srdce im bude plesať v Hospodinovi.",
    "„Zapískam na nich a zhromaždím ich, lebo som ich vykúpil, bude ich tak veľa, ako ich bývalo.",
    "Rozosejem ich medzi národy a v diaľavách budú na mňa spomínať, budú žiť so svojimi synmi a vrátia sa.",
    "Privediem ich späť z egyptskej krajiny a z Asýrie ich zhromaždím, privediem ich do krajiny Gileád a Libanon, no nebude pre nich dosť miesta.",
    "Keď pôjdu cez more úzkosti, on zrazí vlny do mora a vyschnú všetky hlbiny Nílu, zrúti sa pýcha Asýrie a zmizne berla Egypta.",
    "Posilním ich v Hospodinovi a budú spolu kráčať v jeho mene,“ znie výrok Hospodina."
  ],
  "11": [
    "Otvor, Libanon, svoje brány, nech oheň hltá tvoje cédre! ",
    "Plač, cyprus, lebo padol céder: tí, čo boli mocní, spustli. Bedákajte, duby Bášanu, lebo poľahol neprístupný les.",
    "Počúvaj! Bedákajú pastieri, lebo spustla ich nádhera. Počuj, revú levíčatá, lebo spustla pýcha Jordánu.",
    "Takto hovorí Hospodin, môj Boh: „Pas stádo určené na zabitie,",
    "ktoré majitelia beztrestne zabíjajú. Jeho kupci po jednom hovoria: ‚Nech je zvelebený Hospodin, zbohatol som.‘ Jeho pastieri sa nad ním nezľutujú.",
    "Ani ja sa už nezľutujem nad obyvateľmi krajiny,“ znie výrok Hospodina. „Pozri, vydám každého človeka do ruky jeho blížneho a do ruky jeho kráľa. Rozdrvia krajinu, ale ja z ich ruky nikoho nevytrhnem.“ ",
    "Pásol som stádo určené na zabitie pre kupcov s ovcami. A vzal som dve palice: jednu som nazval „Priazeň“, druhej som dal meno „Jednota“, a tak som pásol stádo.",
    "V jednom mesiaci som odstránil troch pastierov. Stratil som s nimi trpezlivosť a aj oni cítili voči mne znechutenie.",
    "I povedal som: „Nebudem vás pásť. Čo má zomrieť, nech zomrie; čo má zahynúť, nech zahynie, a tie, čo zostanú, nech si vzájomne obžierajú mäso.“ ",
    "Vzal som svoju palicu „Priazeň“ a zlomil som ju; tým som zrušil svoju zmluvu, ktorú som uzavrel so všetkými národmi.",
    "V ten deň bola zrušená. Vtedy kupci s ovcami, čo ma pozorovali, spoznali, že je to slovo Hospodina.",
    "Povedal som im: „Ak uznáte za dobré, dajte mi moju mzdu, ak nie, nechajte tak!“ Odvážili mi teda mzdu: tridsať strieborných.",
    "Hospodin mi povedal: „Hoď ju do pokladnice",
    "Potom som zlomil druhú palicu „Jednota“, a tým som zrušil bratstvo medzi Júdom a Izraelom.",
    "I riekol mi Hospodin: „Ešte raz si vezmi výstroj hlúpeho pastiera! ",
    "Hľaď, ja vzbudím v krajine pastiera, čo sa neobzrie o tie, čo hynú; nebude hľadať tie, čo sa stratili, nebude hojiť poranené a nebude sa starať o zdravé. Z tučných bude jesť mäso a postŕha im paprčky.",
    "Beda hlúpemu pastierovi, čo opúšťa stádo; meč proti jeho ramenu a proti jeho pravému oku. Jeho rameno úplne vyschne a jeho pravé oko celkom vyhasne.“"
  ],
  "12": [
    "Výrok. Hospodinovo slovo proti Izraelu. Tak znie výrok Hospodina, ktorý rozprestrel nebesá a založil zem, ktorý utvoril ducha v človeku:",
    "„Pozri, ja urobím Jeruzalem čašou opojenia pre všetky okolité národy; ale bude to platiť aj pre Judsko, keď bude obliehať Jeruzalem.",
    "V ten deň urobím Jeruzalem ťaživým kameňom pre všetky národy. Všetci, čo ho budú dvíhať, sa celkom doráňajú. Všetky národy zeme sa zhromaždia proti nemu.",
    "V ten deň,“ znie výrok Hospodina, „postihnem každého koňa splašenosťou a každého jeho jazdca šialenstvom, ale nad Júdovým domom budem mať otvorené oči a všetky kone národov raním slepotou.",
    "Vtedy si vodcovia Júdu pomyslia: ‚Sila obyvateľov Jeruzalema spočíva v Hospodinovi zástupov, ich Bohu.‘ ",
    "V ten deň urobím vodcov Júdu podobnými rozpáleným kotlom na dreve i ohnivej fakli medzi snopmi; budú pohlcovať všetky okolité národy napravo i naľavo, ale Jeruzalem ostane ďalej na svojom mieste, v Jeruzaleme.“ ",
    "Hospodin zachráni najprv Júdove stany, aby sa sláva Dávidovho domu a sláva obyvateľov Jeruzalema nezväčšila na úkor Judska.",
    "V ten deň bude Hospodin štítom pre obyvateľov Jeruzalema. Potkýnajúci sa medzi nimi bude v ten deň ako Dávid a Dávidov dom bude na ich čele ako Boh, ako Hospodinov anjel.",
    "„V ten deň vyhľadám a vyhladím všetky národy, ktoré pôjdu proti Jeruzalemu.",
    "No na Dávidov dom a na obyvateľov Jeruzalema vylejem ducha milosti a úpenlivých prosieb. Potom budú hľadieť na mňa, ktorého prebodli. Budú nad ním nariekať, ako sa narieka nad jedináčikom, a bedákať, ako sa bedáka nad prvorodeným.",
    "V ten deň nastane veľký nárek v Jeruzaleme ako nárek nad Hadad-Rimónom v údolí pri Megidde.",
    "Krajina bude nariekať, každý rod osobitne. Rod Dávidovho domu osobitne a jeho ženy zvlášť; rod Nátanovho domu osobitne a jeho ženy zvlášť;",
    "rod Léviho domu osobitne a jeho ženy zvlášť; rod Šimeiho osobitne a jeho ženy zvlášť.",
    "Všetky ostatné rody osobitne a ich ženy zvlášť.“"
  ],
  "13": [
    "„V ten deň bude otvorený prameň pre Dávidov dom a pre obyvateľov Jeruzalema na očistu z hriechu a nečistoty.",
    "V ten deň,“ znie výrok Hospodina zástupov, „vyhubím z krajiny meno modiel a nebudú na ne viac spomínať. Aj prorokov a ducha nečistoty odstránim z krajiny.",
    "Ak bude ešte niekto prorokovať, jeho otec a matka, ktorí ho zrodili, mu povedia: ‚Neostaneš nažive, lebo si v mene Hospodina hovoril lož.‘ Prebodne ho otec i matka, ktorí ho zrodili, pretože prorokoval.",
    "V ten deň sa zahanbia proroci, každý za svoje videnie, keď budú prorokovať, a neoblečú si srstený plášť na oklamanie druhých.",
    "Každý povie: ‚Ja nie som prorok, som len človek, čo obrába pôdu, veď pôdu vlastním už od mlada.‘ ",
    "Ak sa ho niekto spýta: ‚Čo sú to za rany na tvojej hrudi?‘, odpovie: ‚Tie som utŕžil v dome mojich priateľov.‘ ",
    "Meč, povstaň proti môjmu pastierovi a proti mužovi, čo mi je blízky,“ znie výrok Hospodina zástupov. „Udri pastiera a stádo sa rozpŕchne! K maličkým však obrátim svoju ruku.",
    "Z celej krajiny,“ znie výrok Hospodina, „dve tretiny zomrú, zahynú, ale tretina z nej zostane.",
    "Tú tretinu prevediem cez oheň a pretavím ich, ako sa taví striebro, a vyskúšam ich, ako sa skúša zlato. Budú vzývať moje meno, ja ich vypočujem. Poviem: ‚To je môj ľud‘ a on povie: ‚Hospodin je môj Boh.‘“"
  ],
  "14": [
    "Hľa, prichádza deň Hospodina, vtedy sa v tvojom strede bude deliť korisť.",
    "„Zhromaždím všetky národy k Jeruzalemu do boja, zaujmú mesto, domy vyplienia, ženy znásilnia. Polovica mesta pôjde do zajatia, ale zvyšok ľudu mesta nevyničia.“",
    "Potom Hospodin vytiahne a bude bojovať proti tým národom, ako bojoval v deň vojny.",
    "Jeho nohy v ten deň zastanú na Olivovom vrchu, ktorý leží na východ od Jeruzalema, a Olivový vrch sa rozštiepi napoly — od východu na západ — a utvorí sa veľmi veľké údolie. Polovica vrchu sa posunie na sever a polovica na juh.",
    "Vtedy budete utekať do údolia medzi mojimi vrchmi, lebo toto horské údolie bude siahať až k Acalu. Budete utekať, ako ste bežali pred zemetrasením v dňoch judského kráľa Uzziju. Vtedy príde Hospodin, môj Boh, a všetci jeho svätí s ním.",
    "V ten deň nebude svetlo ani zima, ani mráz.",
    "Bude to jediný deň známy iba Hospodinovi. Nebude to ani deň, ani noc, ale vo večernom čase bude svetlo.",
    "V ten deň bude z Jeruzalema vytekať živá voda, polovica do mora na východ a polovica do mora na západ. Tak to bude v lete i v zime.",
    "Hospodin bude kráľom nad celou zemou. V ten deň bude jediný Hospodin a jeho meno jediné.",
    "Celá krajina sa zmení na step, ktorá siaha od Geby po Rimmón na juh od Jeruzalema. Ten bude vyčnievať a ostane na svojom mieste od Benjamínskej brány až po miesto starobylej Nárožnej brány a od veže Chananel až po Kráľovské lisy.",
    "Budú v ňom bývať a nezasiahne ho vojnová kliatba. Jeruzalem bude bývať v bezpečí.",
    "Toto bude rana, ktorou Hospodin udrie všetky národy, čo bojovali proti Jeruzalemu: bude sa im rozkladať telo, hoci budú stáť na nohách, oči im vyhnijú v jamkách a jazyk im zhnije v ústach.",
    "V ten deň zošle na nich Hospodin veľký zmätok: jeden schmatne ruku druhého a jeho ruka sa obráti proti nemu.",
    "Aj Júda bude bojovať proti Jeruzalemu. Nahromadí sa bohatstvo všetkých okolitých národov: zlato, striebro a šatstvo v nesmiernom množstve.",
    "A rana, čo zasiahne kone, mulice, ťavy, osly a všetky zvieratá, ktoré budú v ich táboroch, bude taká istá.",
    "No všetci, čo ostanú z rozličných národov, ktoré tiahli proti Jeruzalemu, rok čo rok budú putovať, aby sa poklonili kráľovi, Hospodinovi zástupov a svätili slávnosť Stánkov.",
    "Ak niektoré z týchto pokolení nevystúpia do Jeruzalema pokloniť sa kráľovi, Hospodinovi zástupov, nebude im pršať.",
    "Ak nevystúpi a nepríde ani pokolenie Egypťanov, nebude pršať ani im. Zastihne ich rana, ktorou Hospodin udrie národy, čo nevystúpia svätiť slávnosť Stánkov.",
    "Toto bude trest za hriech Egypta a za hriech všetkých národov, čo nevystúpia svätiť slávnosť Stánkov.",
    "V ten deň bude na zvončekoch koní nápis: „Zasvätený Hospodinovi“. A hrnce v Hospodinovom dome budú ako obetné nádoby pred oltárom.",
    "Každý hrniec v Jeruzaleme a v Judsku bude zasvätený Hospodinovi zástupov. Všetci obetujúci prídu a vezmú si z nich a v nich budú variť, takže v ten deň už nebude kupcov v dome Hospodina zástupov."
  ]
}